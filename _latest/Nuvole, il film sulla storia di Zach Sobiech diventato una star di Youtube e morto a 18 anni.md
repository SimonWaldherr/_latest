--- 
extends: _layouts.post 
section: content 
image: https://sm.mashable.com/t/mashable_it/photo/default/blob_4pgs.1200.jpg 
title: > 
  Nuvole, il film sulla storia di Zach Sobiech diventato una star di Youtube e morto a 18 anni 
description: > 
  A differenza di Colpa delle stelle o Io prima di te, il film originale della piattaforma streaming Disney si ispira a una storia vera, quella di Zach Sobiech.Morto nel maggio del 2013, a soli 18 anni, a causa di un raro cancro alle ossa, divenne famoso negli Stati Uniti negli ultimi mesi di vita grazie a un video diventato virale su Youtube.Questa idea mi è stata di grande ispirazione e spero, con questo film, di passare il testimone ad altre persone.Nuvole parte infatti dal momento in cui Zach scopre che l'osteosarcoma di cui è affetto da diversi anni non è più trattabile.Un sentimento che probabilmente condivideranno tanti spettatori che si avvicineranno alla vita di Zach Sobiech. 
date: 1602530604.007649 
--- 
Sulla scia della serie di film per adolescenti che negli ultimi anni hanno raccontato la vita di ragazzi affetti da malattie gravi e rare, su Disney+ arriva Nuvole il prossimo 16 ottobre.

A differenza di Colpa delle stelle o Io prima di te, il film originale della piattaforma streaming Disney si ispira a una storia vera, quella di Zach Sobiech. Morto nel maggio del 2013, a soli 18 anni, a causa di un raro cancro alle ossa, divenne famoso negli Stati Uniti negli ultimi mesi di vita grazie a un video diventato virale su Youtube. Nel filmato lui e la sua migliore amica Sammy interpretavano il brano che avevano scritto: la canzone piacque talmente tanto da venire ascoltata decine di migliaia di volte in pochi giorni.

Il suo brano più conosciuto si chiama Clouds e così è stato battezzato anche il film dedicato al giovane cantautore (il titolo in italiano è diventato Nuvole). Il lungometraggio è basato sul libro di memorie scritto dalla madre di Zach, Laura Sobiech, Fly a Little Higher: How God Answered a Mom's Small Prayer in a Big Way, e la regia è di Justin Baldoni che nel 2013 aveva già girato un documentario di 22 minuti su Zach Sobiech.

Regia e cast

"Ho conosciuto Zach sette anni fa e da lui ho subito imparato un concetto: ogni giorno possiamo scegliere di essere felici. Questa idea mi è stata di grande ispirazione e spero, con questo film, di passare il testimone ad altre persone. Il mio obiettivo è influenzare gli altri in modo positivo", ha raccontato Baldoni alla stampa internazionale nel corso di una conferenza virtuale a cui ha partecipato anche il cast.

Fin Argus è stato scelto per interpretare il protagonista. "Ho vissuto questo ruolo - ha raccontato l'attore nell'incontro virtuale - come un dono. Ottenere la parte di Zach ha significato per me l'inizio del mio sogno perché è il mio primo ruolo in un lungometraggio e non credo potesse cominciare in un modo migliore. Ricordavo benissimo Zach anche prima di fare il provino: ascoltai la sua canzone quando avevo 13 anni e mi toccò molto. Quando l'ho interpretata è stato come rincontrare un vecchio amico".

Nuvole parte infatti dal momento in cui Zach scopre che l'osteosarcoma di cui è affetto da diversi anni non è più trattabile. Dopo dieci interventi chirurgici e venti cicli di chemioterapia, i medici comunicano al ragazzo e alla sua famiglia che è un malato terminale e che gli restano pochi mesi di vita. Per molti una notizia di questo tipo porta ad arrendersi, per Zach però la vita non finisce in quel momento: anzi, il suo ultimo anno è pieno come pochi altri. Inizia una relazione con Amy, la ragazza che gli piace, passa il tempo con la sua famiglia e trasforma emozioni e pensieri in musica insieme alla migliore amica Sammy. Ovviamente non mancano la paura, la rabbia, la voglia di mollare: Zach sa che il suo sogno di girare il mondo in tour e incidere decine di album non avrà il tempo di realizzarsi, ma questo non gli impedisce di diventare a tutti gli effetti un cantautore.

Un ruolo fondamentale in questo percorso lo riveste la sua amica Sammy che lo supporta e incoraggia per tutto il tempo. "Sammy ha un cuore incredibile e interpretarla è stato un privilegio", ha dichiarato nella conferenza stampa virtuale l'attrice Sabrina Carpenter. "Il mondo in cui c'è per chi ama è bellissimo. Non so immaginare cosa voglia dire perdere una persona così importante nella tua vita, ma conosco il legame speciale che si crea attraverso la musica. Sammy e Zach avevano qualcosa di molto raro: un talento incredibile per la loro età".

Zach e Sammy in una scena del film

La musica aveva un ruolo fondamentale nella vita di Zach e Baldoni ha voluto onorarlo mettendo i suoi brani al centro del film. Sia Sabrina Carpenter sia Fin Argus si esibiscono durante il lungometraggio interpretando le canzoni scritte dai loro personaggi. "Abbiamo trovato un legame speciale dalla prima volta che abbiamo cantato insieme", ha raccontato l'attrice. "Attraverso la musica è nata una forte connessione con Zach - ha spiegato Argus - e ora posso dire che insieme abbiamo scritto una canzone. Abbiamo recuperato alcuni versi che Zach aveva scritto per Amy ma che non erano mai diventate una canzone: il resto l'ho completato io ed è stato un momento estremamente profondo".

Perché vederlo

Nuvole è un film che commuove e cerca di mostrare l'importanza di vivere ogni giorno al massimo. "Io combatto per quello che gli altri danno per scontato", dice Zach nelle prime scene ed è sicuramente un pensiero che accompagna l'intera visione.

Come accade spesso nei film biografici, la voglia di restare fedeli al vissuto del protagonista e a quello della sua famiglia ha portato il regista a inserire diverse scene evitabili che non approfondiscono i personaggi e non aggiungono nulla alla storia. Troppi ruoli - come quelli delle sorelle e del padre - sono solo abbozzati e sembrano esistere per dovere di cronaca. La storia di Zach però è sicuramente d'ispirazione. Benché l’osteosarcoma l'abbia portato via così presto, è riuscito nei suoi pochi anni di vita a fare molto: la sua vita ha toccato tanti cuori, la sua musica è stata ascoltata in tutto il mondo e la sua morte ha spinto tante persone a donare a favore della ricerca per i tumori dei bambini.

"Sento - ha dichiarato Madison Iseman, che interpreta la fidanzata Amy - di aver potuto vivere la vita da un altro punto di vista. Ho capito quanto sia importante ogni momento e ho iniziato a pensare a come poter fare del mio meglio per le persone che amo". Un sentimento che probabilmente condivideranno tanti spettatori che si avvicineranno alla vita di Zach Sobiech.

Potrebbe interessarti

Il video: Onward, intervista al regista: "Cambiamo il modo di parlare di emozioni tra maschi"