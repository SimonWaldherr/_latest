--- 
extends: _layouts.post 
section: content 
image: https://cdn.businessinsider.nl/wp-content/uploads/2017/07/374b73e171cc03d191a60f9f349e1a4326dc95ae.jpg 
title: > 
  Sterkste stijging van de huizenprijs in 20 jaar in derde kwartaal 
description: > 
  De gemiddelde huizenprijs is in het derde kwartaal van dit jaar met 11,6 procent gestegen, de sterkste stijging in twintig jaar.In het derde kwartaal kenden huizenprijzen de sterkste stijging in twintig jaar, blijkt uit nieuwe cijfers van makelaarsclub NVM.Vergeleken met het tweede kwartaal van dit jaar zijn huizenprijzen met gemiddeld 3,8 procent gestegen.De NVM-makelaars verkochten 41.583 bestaande koopwoningen, het hoogste aantal in bijna drie jaar en qua verkopen het beste derde kwartaal ooit binnen NVM.De NVM krapte-indicator is in het derde kwartaal op 2 uitgekomen, het laagste niveau van deze eeuw. 
date: 1602752947.5333624 
--- 
De gemiddelde huizenprijs is in het derde kwartaal van dit jaar met 11,6 procent gestegen, de sterkste stijging in twintig jaar. De lage hypotheekrente en de krapte in het aanbod hebben vooralsnog een dominante invloed op huizenprijzen. De huizenmarkt lijkt immuun voor de coronacrisis, zolang de werkloosheid laag blijft vanwege de massale overheidssteun. Bekijk de homepagina van Business Insider voor meer artikelen

Terwijl het coronavirus inmiddels voor een tweede besmettingsgolf en een nieuwe gedeeltelijke lockdown zorgt, is er op de huizenmarkt iets heel anders aan de hand. In het derde kwartaal kenden huizenprijzen de sterkste stijging in twintig jaar, blijkt uit nieuwe cijfers van makelaarsclub NVM.

De markt voor koopwoningen onttrekt zich om meerdere redenen aan de coronacrisis. Zo is de hypotheekrente de afgelopen maanden weer gedaald tot extreem lage niveaus. Huizenkopers kunnen daardoor meer lenen, wat een prijsopdrijvend effect kan hebben.

Daarnaast heeft de massale overheidssteun in de coronacrisis ervoor gezorgd dat de werkloosheid nog altijd relatief laag is in Nederland. Economen verwachten dat de huizenmarkt pas last krijgt van de coronacrisis, als de werkloosheid sterk gaat oplopen. Maar daar is vooralsnog geen sprake van.

Voorlopig is het hosanna op de huizenmarkt voor verkopers, terwijl vooral starters het zwaar hebben, gelet op de alsmaar stijgende prijzen.

Lees ook op Business Insider Dit doet de huizenprijs bij jou in de buurt – vooral buiten de Randstad stijgen prijzen bizar hard

Hieronder volgen puntsgewijs de belangrijkste cijfers voor het derde kwartaal van 2020, zoals gemeld door de NVM:

De gemiddelde verkoopprijs komt in het derde kwartaal van 2020 uit op 354 duizend euro, een stijging ten opzichte van vorig jaar van maar liefst 11,6 procent.

Vergeleken met het tweede kwartaal van dit jaar zijn huizenprijzen met gemiddeld 3,8 procent gestegen.

De NVM-makelaars verkochten 41.583 bestaande koopwoningen, het hoogste aantal in bijna drie jaar en qua verkopen het beste derde kwartaal ooit binnen NVM. Vergeleken met 2019 gaat het om een stijging van maar liefst 14,4 procent.

De looptijd van het aanbod, dus de tijd in dagen dat een te koop staande woning gemiddeld al te koop staat, is verder gedaald. De gemiddelde woning in Nederland staat nu 101 dagen te koop. In het derde kwartaal 2019 was dat nog 135 dagen.

“De consument heeft nauwelijks meer iets te kiezen en daarmee zien we dat de prijsontwikkeling verder omhoog gaat. De woningmarkt heeft echt verruiming nodig van het aanbod om woningen voor een grote groep betaalbaar te houden”, zegt NVM-voorzitter Onno Hoes in een toelichting op de cijfers.

De NVM krapte-indicator is in het derde kwartaal op 2 uitgekomen, het laagste niveau van deze eeuw. Dit wil zeggen dat een consument bij zijn zoektocht gemiddeld nog maar uit twee woningen kan kiezen, terwijl dat er normaal gesproken tussen de 5 tot 10 woningen zijn.