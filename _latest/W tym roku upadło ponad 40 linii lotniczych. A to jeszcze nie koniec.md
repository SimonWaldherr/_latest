--- 
extends: _layouts.post 
section: content 
image: https://ocdn.eu/pulscms-transforms/1/6iZk9kpTURBXy9lODAzMDU4NDMxOWNhZTM2MTk3ZmI5OWE4NmRmNTBiNS5qcGeSlQMAQM0HgM0D7pMFzQNXzQHCgaExAQ 
title: > 
  W tym roku upadło ponad 40 linii lotniczych. A to jeszcze nie koniec 
description: > 
  Od początku 2020 roku upadło ponad 40 linii lotniczych na świecie.Dla porównania, w całym 2019 r. taki los spotkał 46 przewoźników, a w 2018 - 56 linii lotniczych."Wiele bankructw linii lotniczych występuje zazwyczaj w ostatnich miesiącach roku" - komentuje Rob Morris, główny analityk Cirium, cytowany przez portal.- Historycznie gotówka generowana w szczycie sezonu letniego zapewniała wsparcie dla linii lotniczych w "chudych" miesiącach zimowych.Pierwsza ofiara kryzysu COVID-19Foto: Arnold Aaron / ShutterstockPierwszą linią lotniczą, która ogłosiła upadłość w 2020 r., jest brytyjski przewoźnik Flybe. 
date: 1602322687.6070733 
--- 
Od początku 2020 roku upadło ponad 40 linii lotniczych na świecie. Analitycy tej branży nie mają wątpliwości, że najtrudniejszy okres w roku dopiero przed nami, a kryzys spowodowany pandemią koronawirusa, tylko pogorszy ten bilans.

Kilkumiesięczne uziemienie samolotów, liczne zakazy w ruchu lotniczym, globalny spadek popytu sprawiły, że pandemia COVID-19 wpędziła przewoźników w najpoważniejszy kryzys w historii

Firma analityczna Cirium wylicza, że od początku roku zakończenie lub zawieszenie działalności ogłosiły 43 linie lotnicze na całym świecie

Kolejnych bankructw można spodziewać się w ostatnim kwartale 2020 i na początku 2021 r. Linie lotnicze nie zdążyły latem zgromadzić poduszki finansowej na słabszy sezon jesienno-zimowy

Więcej takich historii znajdziesz na stronie głównej Onet.pl

Od początku 2020 r. upadły już 43 linie lotnicze, wylicza Cirium, firma zajmująca się analizą danych nt. podróży lotniczych. Dla porównania, w całym 2019 r. taki los spotkał 46 przewoźników, a w 2018 - 56 linii lotniczych. Wyniki tych analiz jako pierwszy przedstawił CNBC.com. "Wiele bankructw linii lotniczych występuje zazwyczaj w ostatnich miesiącach roku" - komentuje Rob Morris, główny analityk Cirium, cytowany przez portal.

Z danych Cirium wynika, że choć dotychczasowa liczba linii, które zakończyły lub zawiesiły działalność, jest niższa niż w latach ubiegłych, to liczba samolotów wycofanych z tego powodu, jest najwyższa od 2014 r. To dlatego, że decyzje o zaprzestaniu lub zawieszeniu działalności podejmowali w tym roku duzi przewoźnicy - eksploatujący 10 lub więcej samolotów.

Foto: Cirium / Business Insider Polska

Trudny sezon zimowy dla linii lotniczych

Międzynarodowe Zrzeszenie Przewoźników Powietrznych IATA ostrzega, że nadchodzący sezon jesienno-zimowy będzie szczególnie trudny dla linii lotniczych.

- Historycznie gotówka generowana w szczycie sezonu letniego zapewniała wsparcie dla linii lotniczych w "chudych" miesiącach zimowych. Niestety, w tym roku katastrofalna wiosna i lato nie stworzyły żadnej poduszki finansowej - powiedział Alexandre de Juniac, CEO IATA, na telekonferencji z dziennikarzami.

IATA wylicza, że przeciętna linia lotnicza ma zapas gotówki na 8,5 miesiąca działalności. Prognozuje też, że ruch lotniczy na świecie odbuduje się do poziomu sprzed pandemii dopiero w 2024 r.

Flybe. Pierwsza ofiara kryzysu COVID-19

Foto: Arnold Aaron / Shutterstock

Pierwszą linią lotniczą, która ogłosiła upadłość w 2020 r., jest brytyjski przewoźnik Flybe. Nazwano go pierwszą ofiarą pandemii COVID-19 w tej branży. Flybe, które przewioziły 8 mln pasażerów rocznie, wniosek o ogłoszenie upadłości złożyły już na początku globalnego kryzysu z powodu COVID-19 - 5 marca 2020 r. Niespełna dwa miesiące po otrzymaniu państwowej pomocy, firma trafiła pod zarząd sądowy.

Flybe powstały w 1979 roku jako Jersey European Airlines, a ich głównym hubem było brytyjskie lotnisko Exeter. Obsługiwały połączenia do ponad 50 europejskich lotnisk. Odpowiadały też za ponad 50 proc. krajowych połączeń w Wielkiej Brytanii, poza Londynem. Przewoźnik operowała flotą ponad 60 samolotów wąskokadłubowych, przede wszystkim De Havilland Dash 8 i Embraer 175.

Avianca. Upadek drugich najstarszych linii lotniczych na świecie

Foto: Shutterstock

Avianca, narodowy przewoźnik Kolumbii, to drugie najstarsze linie lotnicze na świecie, zaraz po holenderskim KLM. W maju 2020 r. władze linii Avianca złożyły dobrowolny wniosek o otwarcie postępowania upadłościowego, które ma umożliwić ochronę przed wierzycielami i pozwolić na kontynuowanie działalności.

Germanwings. Koniec tanich linii lotniczych

Foto: joaosgodinho / Shutterstock

Tanie linie lotnicze Germanwings działały na rynku od 1997 roku. Decyzję o ich zamknięciu Lufthansa Group podjęła 7 kwietnia 2020 r., kierując się prognozami długoletniego spadku popytu i koniecznością cięć w strukturach największej grupy lotniczej w Europie. Zwolniono 1500 osób pracujących w Germanwings.

South African. Koniec narodowego przewoźnika RPA

Foto: Lukas Wunderlich / Shutterstock

Ostatni lot South African Airways wykonały 8 kwietnia 2020 r., kończąc 86-letnią historię działalności. Narodowe linie lotnicze RPA zatrudniały ponad 5,5 tys. osób, eksploatowały 45 samolotów. Południowoafrykańskie władze poinformowały o planach utworzenia nowej linii lotniczej, która zastąpi South African Airways.

LATAM w tarapatach

Foto: Thiago B Trevisan / Shutterstock

LATAM, czyli brazylijsko-chilijskie linie lotnicze, wystąpiły do amerykańskiego sądu o ochronę przed wierzycielami w maju 2020 r. Przewoźnik ma filie w Peru, Kolumbii, Ekwadorze oraz w USA. To właśnie w tym ostatnim państwie LATAM ma najwięcej wierzycieli, a także największego akcjonariusza - Delta Airlines.

Procedura upadłościowa w oparciu o tzw. Chapter 11 pozwala na przeprowadzenie głębokiej restrukturyzacji i kontynuowanie działalności. LATAM powstał w 2012 r. wskutek połączenia chilijskich linii LAN i brazylijskich - TAM.

LEVEL. Znika z rynku po trzech latach

Foto: Markus Mainka / Shutterstock

LEVEL Europe powstały w Austrii, należały do hiszpańskich linii lotniczych Vueling z grupy IAG. Oferowały połączenia europejskie z baz w Wiedniu i Amsterdamie-Schiphol. Dysponowały flotą sześciu samolotów - Airbus A320 i A321, a siatka połączeń liczyła 18 tras. Zakończyły działalność w czerwcu 2020 r.

Air Italy upadły jeszcze przed wybuchem kryzysu

Foto: Rudzenka / Shutterstock

Air Italy upadły jeszcze zanim świat lotniczy pogrążył się w kryzysie wywołanym COVID-19, ale są uwzględniane w tegorocznym bilansie upadków. Czarterowy przewoźnik, wcześniej funkcjonujący pod nazwą Meridiana, miał główną bazę na lotnisku Mediolan-Malpensa. Działał na rynku od 2005 r. do 12 lutego 2020 r. Właścicielem Air Italy był AQA Holding, w którym 51 proc. udziałów ma AliSarda, a 49 proc. Qatar Airways.